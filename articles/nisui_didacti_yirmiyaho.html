<!DOCTYPE html>
<html lang="he">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>ניסוי דידקטי | ירמיהו לה</title>
    <style>
        body {
            font-family: 'Times New Roman', serif;
            line-height: 1.8;
            max-width: 800px;
            margin: 0 auto;
            padding: 20px;
            direction: rtl;
            text-align: right;
        }
        h1 {
            text-align: center;
            border-bottom: 2px solid #333;
            padding-bottom: 10px;
            margin-bottom: 30px;
        }
        p {
            text-indent: 2em;
            margin-bottom: 1em;
        }
        .author {
            text-align: center;
            font-style: italic;
            margin-bottom: 30px;
        }
    </style>
</head>
<body>
    <h1>ניסוי דידקטי | ירמיהו לה</h1>
    <div class="author">מיכאל פדידה</div>
    
    <img src="../pictures/nisui_didacti.jpg" alt="ניסוי דידקטי - ירמיהו לה" style="max-width: 100%; height: auto; border-radius: 10px; margin: 20px 0; box-shadow: 0 5px 15px rgba(0,0,0,0.2);">
    
    <p>יש לירמיהו נטייה להמחיש את דבריו בעזרת מעשה סמלי מוחשי, גם כאשר יכול להעביר את המסר שלא באמצעות הדגמה חיה. כך הדבר לגבי בני בית הרכבים שהוזמנו לבית המקדש ושם התבקשו על ידי ירמיהו לשתות יין. ירמיהו ידע לביים את השמעת נבואותיו ובחר לעשות זאת במקומות פומביים, שבהם יהיה לו קהל.</p>
    
    <p>במאמר אעסוק בחמש שאלות:</p>
    <p>1. האם אורח החיים של הרכבים עמד בסתירה לאידיאל החיים הטובים של החברה הרחבה והאם הם קראו תיגר על אורח חייה?</p>
    <p>2. מהו המסר שירמיהו רצה להעביר לעם בניסוי שלו עם בני רכב?</p>
    <p>3. האם אכן נשארו הרכבים נאמנים לצו של אביהם?</p>
    <p>4. אבי הרכבים הבטיח להם חיים ארוכים אם ישמרו על אורח החיים שהוא הכתיב להם. כיצד יש לפרש הבטחה זו?</p>
    <p>5. האם יש לראות ברכבים מעין נזירים?</p>
    
    <p>רקע – בימי יהויקים פשטו גדודי צבא של בבל וארם על ישובים מחוץ לירושלים וסיכנו את התושבים (מלכים ב כד, א – ב). חלק מהם ובהם בני רכב עברו לגור בירושלים שחומתה הגנה על הגרים בה מפני האויב. רקע זה יסתבר עוד מעט כחשוב להבנת העלילה המרכזית שבפרק ל"ה.</p>
    
    <p>בני רכב נצטוו על ידי אביהם (לא ידוע האם מדובר באביהם ממש או באיזשהו אב קדמון) לחיות חיי נוודות פשוטים: לגור באהל ולא לבנות בית, ולא לעסוק בחקלאות כולל נטיעת כרמים ושתיית יין. המצב הבטחוני הרעוע אילץ אותם לברוח לירושלים, בה מן הסתם התגוררו בבית ולא באוהל, והיו במגע קרוב והדוק עם החברה יושבת הקבע. מכל מקום, אורח החיים שלהם עמד בניגוד מוחלט לחיים הטובים, כפי שהוגדרו על ידי החברה בתוכה הם חיו.</p>
    
    <p>בניית בית ונטיעת כרם נחשבו כסימנים של הצלחה כלכלית. כבר התורה בפרשת "כי תבוא" מונה בין הקללות שיבואו על העוברים על חוקי התורה את אובדן הבית והכרם: "בית תבנה ולא תשב בו, כרם תטע ולא תחללנו" (דברים כח, ל). מי שבנה בית ולא חנכו או נטע כרם ולא חיללו היה פטור מלצאת למלחמה (דברים כ, ה –ו). קוהלת רצה להתנסות בכל מעשי האדם, כדי למצוא באחד מהם טעם לקיום האנושי. הפעולות הראשונות שהוא עושה הן בניית בתים ונטיעת כרמים (ב, ג – ד). ישעיהו מבטיח שבאחרית הימים (כאשר "זאב וטלה ירעו כאחד" ) אנשים יהנו מעמל חייהם: " ובנו בתים וישבו ונטעו כרמים ואכלו פריים" (סה, כא). (כזכור אחאב ואיזבל רצחו את נבות כדי להשתלט על כרמו ביזרעאל).</p>
    
    <p>בני רכב, לעומת זאת, ראו בבניית בית ונטיעת כרם מעשים שנוגדים את אורח חייהם. יש להניח שכאשר עברו לגור בקרב אוכלוסיה עירונית צפופה, הם נתקלו באנשים שביקרו את אורח חייהם, שעמד בניגוד לאורח החיים הרצוי בעיניהם.</p>
    
    <p>יום אחד נקראו בני רכב על ידי ירמיהו לאחת הלשכות של אנשים חשובים במקדש, מבלי שנאמר להם למה ומדוע. היות שהיו חדשים מקרוב באו, הם נענו לקריאה ולא העיזו לשאול לפשרה. בהגיעם לבית המקדש הגישו להם יין וצוו עליהם לשתותו. גם פקודה זו לא הייתה מלווה בהסבר כלשהו, אם כי היא נתפרשה על ידם מן הסתם כפקודה שבאה מאנשים שיש להם סמכות לתת פקודות. הם מסרבים בהסבירם שהדבר נוגד את מצוות אביהם. הם מוסיפים ומצטדקים (כאילו סירבו פקודה) שלולא המצב הבטחוני הם לא היו באים לגור בירושלים, אלא היו מעדיפים להמשיך לחיות חיי נוודים, הרחק מאוכלוסיה עירונית צפופה. באמירה זו יש הודאה במקצת שאורח החיים שלהם אינו ערובה לאריכות ימים כי הם לא יכולים להתקיים ללא ערים בצורות, אליהן הם יכולים להימלט בזמן מלחמה, שהרי הם ברחו ממקום פרזות אל עיר גדולה שמוקפת חומה כדי להציל את עצמם מחרב האויב. כידוע עיר כמו ירושלים הייתה בנויה מהרבה בתים עם אוכלוסיה של יושבי קבע. (הטכנולוגיה הנחוצה לבניית חומה היא אותה טכנולוגיה שאיתה בונים בתים, מקדשים ומבני ציבור).</p>
    
    <p>עצם העובדה שהם ברחו לירושלים ועברו לגור בבתים, מחלישה במקצת את היותם מופת לנאמנות לצו אביהם. אם כי הם עשו זאת בגלל פיקוח נפש ולא בגלל שחל שינוי בעמדתם כלפי אורח החיים הרצוי להם. ואכן ירמיהו מקפיד לדייק ולהגיד שבני רכב ממשיכים לשמור על הצו שלא לשתות יין ולא התייחס לשאר העניינים שאביהם ציווה: " הוקם את דברי יהונדב בן רכב אשר ציוה את בניו לבלתי שתות יין ולא שתו עד היום הזה, כי שמעו את מצות אביהם" – פסוק יד.</p>
    
    <p>הם לא קוראים תיגר על אורח החיים של החברה הרחבה ואינם מנסים להציג עצמם כמהפכנים חברתיים (כמו "עדת היחד" מקומראן, למשל), אלא מנמקים את סירובם בנאמנות פשוטה לאב המצווה. יחד עם זה הם מזכירים שהאב המצווה הבטיח שאורח חיים צנוע יאריך את ימיהם, ללא הסבר נוסף. (ראה הערה). יש לציין שגם התורה מבטיחה אריכות ימים על שמירת מצוות מסויימות (כמו כיבוד אב ואם ומצוות שילוח הקן). ההנחה המובלעת היא שאלהים יאריך את ימיהם של אלה שישמרו את המצוות.</p>
    
    <p>רק כאשר הרכבים שומעים את דברי ירמיהו, הם מבינים שהם השתתפו בניסוי דידקטי, שהיה אמור לשמש את ירמיהו בדברי התוכחה שלו לעם.</p>
    
    <p>ירמיהו הוכיח לקהל מאזיניו שניתן לשמור על אורח חיים שמקורו בצו אנושי, קל וחומר שהם צריכים לשמור על מצוות התורה שניתנו על ידי האל. נכון שהתורה דורשת מהם להחזיק בתרבות שעומדת בניגוד מוחלט לתרבויות של העמים במרחב. אבל הם יכולים לעשות זאת לו רצו, כשם שבני רכב שמרו על אורח חיים שלא עלה בקנה אחד עם אורח החיים המקובל והרצוי בחברה בה הם חיו.</p>
    
    <p>כזכור כל המיצג של ירמיהו נעשה במקדש. בדרך כלל הוא השמיע שם נבואות תוכחה והחריפה שבהן הייתה האשמת העם שהפך את בית המקדש ל"מערת פריצים". הפעם הוא בחר להציג להם באותו מקום מקודש, דוגמא חיובית שצריכה לשמש להם מודל לחיקוי: "הלוא תקחו מוסר לשמוע את דברי, נאום ה' ". אבל הוא לא הסתפק בכך וכל המיצג הפך בידו כלי להוכיח את העם פעם נוספת: " כי הקימו בני יהונדב בן רכב את מצות אביהם אשר ציום, והעם הזה לא שמעו אלי. לכן... הנני מביא אל יהודה ואל כל יושבי ירושלים את כל הרעה אשר דברתי עליהם".</p>
    
    <p>לו היו בני ישראל מאזינים לדברי הנביאים והיו חוזרים בתשובה גם הם היו מאריכים לחיות בארץ ("ושבו אל האדמה אשר נתתי לכם ולאבותיכם"), בדומה להבטחה של אבי הרכבים לבניו ששמירה על הצווים שלו תבטיח להם חיים "ימים רבים על פני האדמה".</p>
    
    <p>לא בכדי בחר ירמיהו את בני רכב כמודל שצריך לחקותו. הם ניהלו אורח חיים דומה לזה של שלושת האבות ושל האומה במדבר סיני. ימי הראשית של העם שהתגבש בסיני, נתפס על ידי ירמיהו כתקופה של חסד ביחסי העם עם אלוהיו: "זכרתי לך חסד נעוריך..לכתך אחרי במדבר בארץ לא זרועה'" (ב, ב). (גם הושע, שקדם לירמיהו, ראה בתקופת המדבר תקופה שבה היו יחסים אידיליים בין העם לאלהיו: "ולכן אנכי מפתיה והולכתיה המדבר ודברתי על לבה. ונתתי לה את כרמיה משם ואת עמק עכור לפתח תקוה, וענתה שמה כימי נעוריה וכיום עלותה מארץ מצרים" – ב, טז – יז). שבטי ישראל שכנו במדבר באהלים וגם אלהים שכן במשכן עשוי יריעות (אוהל מועד) ולא בבית אבן. ההווה של חברה מושחתת רודפת בצע והישגים חומריים, צבע את העבר במדבר בצבעים בהירים, ללא כתמים. ירמיהו שכח את חטאי העם בתקופת המדבר ( עגל הזהב, פרשת המרגלים וההיצמדות לבעל פעור במואב).</p>
    
    <p>יתר על כן, הדימויים מחיי הרועים ועדריהם המשיכו לחיות בעולם הדימויים של אנשי בית ראשון. הנה דוגמאות אחדות מירמיהו: " ונתתי להם רועים כלבי" – ג, טו. " כל רועיך תרעה רוח" – כה, כג. " צאן אובדות היה עמי, רועיהם התעום" – נ, ו. " שה פזורה ישראל אריות הדיחו" – נ, יז. " ושובבתי את ישראל אל נוהו ורעה הכרמל והבשן" – נ, יט.</p>
    
    <p>כאשר ירמיהו התייאש מהחברה המושחתת שבה הוא חי, הוא הביע משאלה לחיות בקרב נוודים, שחייהם הם סמל לתום: " מי יתנני במדבר מלון אורחים! ואעזבה את עמי ואלכה מאתם, כי כולם מנאפים, עצרת בוגדים" – ט, א.</p>
    
    <h3>הערות</h3>
    
    <p>1. כיצד שמירה על אורח חיים פשוט כדוגמת זה של בית רכב אמורה להאריך את חייהם? נראה לי, שאבי הרכבים חשב שאורח חיים של רדיפה אחר צבירת נכסים ושכרות, עלולים להביא לפשיעה ולקונפליקטים אלימים שעשויים לקצר ימיו של אדם.</p>
    
    <p>רד"ק (ובעקבותיו אברבנאל ומצודת דוד) נתן את ההסבר הבא: הבעלות על בית, שדה וכרם מרתקת את האדם למקום מסויים ומגבילה את הניידות הגיאוגרפית שלו. לעומת זאת, בני רכב היו ניידים ובזמן רעב או מלחמה יכלו בקלות לעבור למקום אחר שבו אין רעב או שהוא בטוח יותר. ( ציפיתי שאברבנאל שנדד פעמים אחדות בחייו לאחר גירוש ספרד ואיבד את כל הונו פעמיים, יתן פירוש מקורי לחיי הנודות של הרכבים, על סמך ניסיון החיים שלו. אבל, כאמור, הוא השתמש בהסבר של רד"ק מבלי להזכיר אותו).</p>
    
    <p>2. יש המנסים להגדיר את חיי בני רכב כחיים של נזירים. שמשון, למשל, היה נזיר שלא שתה יין. גם הנזירים לתקופה מוגבלת – לא שתו יין. בני רכב, על כל פנים, לא ראו עצמם כנזירים, כי הנזירות במקרא מוגדרת כהקרבה לאלהים ואילו הם לא ייחסו לאורח החיים שלהם משמעות דתית, אלא ראו בה ביטוי לנאמנות משפחתית לצו של אב.</p>
</body>
</html>
