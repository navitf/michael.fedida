<!DOCTYPE html>
<html lang="he">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>האותות והאתונות - שמואל א י</title>
    <style>
        body {
            font-family: 'Times New Roman', serif;
            line-height: 1.8;
            max-width: 800px;
            margin: 0 auto;
            padding: 20px;
            direction: rtl;
            text-align: right;
        }
        h1 {
            text-align: center;
            border-bottom: 2px solid #333;
            padding-bottom: 10px;
            margin-bottom: 30px;
        }
        h2 {
            margin-top: 30px;
            color: #333;
        }
        p {
            text-indent: 2em;
            margin-bottom: 1em;
        }
        .author {
            text-align: center;
            font-style: italic;
            margin-bottom: 30px;
        }
    </style>
</head>
<body>
    <h1>האותות והאתונות - שמואל א י</h1>
<!--    <div class="author">מיכאל פדידה</div>-->
    
    <img src="../pictures/atonot.jpg" alt="האותות והאתונות" style="width: 100%; height: auto; border-radius: 10px; margin: 20px 0; box-shadow: 0 5px 15px rgba(0,0,0,0.2);">
    <p style="text-align: center; font-size: 0.9em; color: #666; margin-top: -10px;">ציור: גבי זילברמן</p>
    
    <p>נדמה לי, שכל מי שקרא בפעם הראשונה את סיפור האותות ששמואל נתן לשאול, תמה ושאל את עצמו: מהם המסרים ששמואל רצה להעביר לשאול דרך האותות על פרטיהם המרובים ומדוע הוא חשף אותו אליהם? כי על פניו הדברים לא ברורים לגמרי והם סתומים במידה מסויימת, ולכן הם מבקשים דיון ארוך יחסית לפענוח הצפנים שמוסתרים בהם.</p>
    
    <p>שאול מופתע מה"תיק" שנפל עליו. הוא בסך הכל הגיע לשמואל במקרה (וגם זה לפי הצעת הנער שליווה אותו), כדי שהרואה (מגיד העתידות ומגלה נסתרות) יתן להם את הנ.צ. של המקום בו מצויות האתונות האובדות. אולי גם התעוררו אצלו ספקות ביחס לתוקף של המינוי שלו למלך ראשון לישראל, כי שמואל פרש עליו מסך של חשאיות.</p>
    
    <p>שמואל צפה מראש התרחשות של שלושה אותות, שהסיכויים שהם יקרו הם קטנים והנה הם מתממשים בדיוק כפי שהוא ניבא. בעקבות זה, שאול אמור להשתכנע ששמואל אכן רואה עתידות, כפי שנערו אמר לו, כאשר שכנע אותו לפנות לשמואל בענייו האתונות האובדות: "כל אשר ידבר בוא יבוא".</p>
    
    <p>שלושת האותות מסודרים כמו בטור אריתמטי. באות הראשון, שאול פוגש שני אנשים, באות השני – שלושה אנשים ובאות השלישי – יש כנראה יותר משלושה אנשים, כי מדובר בחבל נביאים. מכאן ניתן להסיק שיש קשר בין האותות ושהם מסודרים בסדר עולה מבחינת המורכבות של המסר שלהם.</p>
    
    <h2>האות הראשון</h2>
    
    <p>באותו יום גורלי, שאול עורך מסע מנקודה לנקודה, במסלול גיאוגרפי ששמואל התווה לו מראש. באות הראשון הוא פוגש ליד קבר רחל איש שמבשר לו שהאתונות נמצאו. שאול היה תחת הרושם שכל עניין המלוכה נפל עליו במפתיע בגלל אירוע מקרי – חיפוש האתונות. והנה, מתברר שהאתונות נמצאו. כלומר, כל האירוע של האתונות שהלכו לאיבוד אינו מקרי, אלא חלק מתוכנית אלהית להפגישו עם שמואל, שימשח אותו למלך.</p>
    
    <p>האתונות האובדות – אירוע שכיח וארצי מעולם החולין, הופך בסיפור שלנו לאירוע שהתרחש בהתערבות האל, כדי להביא את שאול אל שמואל וכדי להתחיל לשכנע את שאול שהוא נבחר על ידי ה`.</p>
    
    <p>האות הראשון מתרחש בקבר רחל. בניגוד לדוד שיש לו אילן יוחסין ארוך שמגיע עד יהודה (10 דורות), לשאול יש אילן יוחסין קצר (5 דורות בלבד). לכן שאול התפלא, כאשר שמואל רמז לו על מינויו למלך: "הלא בן ימיני אנכי מקטני שבטי ישראל ומשפחתי הצעירה מכל משפחות שבטי בנימין?" התרחשות האירוע בקבר רחל הייתה אמורה לטעת בו את ההכרה שהוא צאצא של אשתו האהובה של יעקב ולכן הוא בעל יחוס מכובד.</p>
    
    <h2>האות השני</h2>
    
    <p>אנשים שפוסעים בדרכם אל אתר קדוש בבית-אל נותנים לו שני כיכרות לחם שהיו אמורים להינתן כמנחה לאלהים. דבר זה מרמז שהוא רצוי לה` כי הוא זכה לקבל חלק מהמנחה. בית אל ולחם קשורים עם יעקב. בבית אל יעקב חלם על הסולם הארצי-שמיימי ושם הוא נדר שאם אלהים יתן לו לחם לאכול, ובגד ללבוש וישוב בשלום לבית אביו, הוא יבנה שם מזבח לה`.</p>
    
    <p>כשם שנדרו של יעקב התקיים, כך גם האות השני הוא ערובה לכך שמשיחתו של שאול למלך, תתממש. האות אמור גם לטעת בשאול את ההכרה שהוא צאצא של בנו האהוב של יעקב וכשם שבנימין היה אהוב על אחיו, כך שאול יזכה לקבל את התמיכה של כל השבטים במשיחתו הפומבית הקרבה, כמלך ראשון לישראל.</p>
    
    <h2>האות השלישי</h2>
    
    <p>האות השלישי הוא ספק אות. שמואל מנבא ששאול יפגוש חבל נביאים ויתנבא אתם. חבל הנביאים הזה פעל כנראה באותו מקום באופן קבוע, כך שלא היה צריך בכישורים של רואה כדי לדעת שיש שם חבל נביאים. אי הודאות בהתגשמות האות חלה על ההצטרפות של שאול לפעילות הדתית של הנביאים.</p>
    
    <p>ההצטרפות לנביאים בפעילותם העבירה לשאול את רוח ה` ("וצלחה עליך רוח ה` והתנבית עמם והפכת לאיש אחר"). שאול נכנס לסיטואציה ששינתה את זהותו והפכה אותו לאדם אחר, עשיר ברוח ה`, שמתאים להיבחר למלך הראשון.</p>
    
    <p>כל האותות התרחשו בדיוק כפי ששמואל צפה. אבל ההתרחשות של האות השלישי הניבה תוצאה, שלא ברור אם נצפתה על ידי שמואל אם לאו, כדברי הכתוב: "ויאמר העם איש אל רעהו: מה זה היה לבן קיש? הגם שאול בנביאים? ויען איש משם ויאמר: ומי אביהם?" שאול הוא בן של קיש, שאינו נביא. והוא יכול ליהפך לנביא לרגע, כי זה תפקיד שאינו נמסר מאב לבן.</p>
    
    <h2>סיכום</h2>
    
    <p>שאול עבר טקס מעבר מתוכנן ואינטנסיבי בן יום אחד (מעין מסע "כתר"), שמזכיר טקסי מעבר, שנחקרו על ידי אנתרופולוגים. שמואל צפה שבאות השלישי, שאול יהפך לאדם אחר שירצה לעטות זהות חדשה. אבל זה לא מה שבדיוק קרה. שאול לא השתכנע לגמרי שהוא מתאים לתפקיד המאיים וביום הטלת הגורל הפומבית לבחירתו כמלך הוא נמלט ונחבא אל הכלים.</p>
    
    <p>שאול נגרר איפוא כמעט בעל כורחו למלא את תפקיד המלך הראשון, מלא חששות והיסוסים. דוד, לעומת זאת, נוטש את הכלים על יד שומר הכלים, כדי להשתתף במערכה נגד גוליית. הוא שאף לגדולות והדו קרב שלו עם גולית היה הצעד היזום והפעיל הראשון, בשורה של צעדים רבים, שיביאו אותו לכס המלוכה וליסוד שושלת בית דוד.</p>
    
    <p style="margin-top: 30px; font-size: 0.95em;">הערה: משיחתו של שאול למלך קשורה באתונות. יתכן שבגלל זה, נוצרה האמונה העממית שהמשיח יבוא על עיר בן אתונות ("…הנה מלכך יבוא לך צדיק ונושע הוא עני ורכב על חמור ועל עיר בן אתנות", זכריה ט, ט).</p>
</body>
</html>
