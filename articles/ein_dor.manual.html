<h3>טשרניחובסקי בעין דור</h3>
<p><strong>מיכאל פדידה</strong></p>

<p>הבלדה "בעין דור" היא היצירה העשירית של שאול טשרניחובסקי (1875-1943), אותה כתב ב-1893, בהיותו בן 18. השיר פורסם בקובץ שיריו הראשון: חזיונות ומנגינות. תושיה, וארשה. 1897. הוא הוסיף לכתוב במשך חייו עוד ארבעה שירים שעוסקים בשאול: "חורבות בית שן" – 1898, "המלך" – 1925, "על הרי גלבוע" – 1929 ו"אנשי חיל חבל" – 1935.</p>

<p>כך תיאר טשרניחובסקי את זיקתו החיובית לשאול: "בן שתים עשרה חיברתי דרמה וכתבתי פואימה גדולה: 'אוריה החתי'... בו יצאתי נגד דוד... איני יודע מדוע, אבל מאז היתה בלבי טינה על כל המפורסמים אצלנו לקדושים וטובים, למרות כל הרע שעשו... וכן הייתי תמיד מצדד בזכותו של שאול המלך, ויוכל היות, כי השם גרם".</p>

<p>לפי ספר שמואל א פרק כח, שאול נכנס לחרדה כאשר ראה שהצבא הפלשתי חזק משלו. הוא מנסה לקבל עצה כיצד לפעול על ידי פנייה לאורים ותומים, חלומות ונביאים, אך הוא לא נענה. בלית ברירה הוא פונה לבעלת אוב שמעלה את שמואל, שרוגז שהעלו אותו מהשאול.</p>

<p>לא צריך להתעמק הרבה בבלדה "בעין דור" כדי להבחין שגרסת טשרניחובסקי של אירוע שאול ובעלת האוב שונה לגמרי מהתיאור המקראי. לפי השיר, סיפור המפגש בין שאול ושמואל שעלה מהמתים נושא אופי אחר לגמרי.</p>

<p>אני רוצה להפנות את תשומת הלב למהלך מבריק של טשרניחובסקי בשיר. ההאשמה של שאול שכל חייו נהרסו בגלל מינויו למלך, מודגמת שוב במפגש הנדון ביניהם. הסיטואציה החשוכה שנושמת מוות – שהרי מעלים מת מהשאול – מלווה בריחות ובקולות של הפעילות הטכנית של בעלת האוב.</p>

<p>כפי שראינו מעדותו של טשרניחובסקי, הוא נמנה עם מחנה המעריצים של שאול, בניגוד להערצה של דוד במקרא ובתרבות ישראל. אבל בלי משים המשורר של "בעין דור" נמצא מבקר את שאול במקום לברכו.</p>
